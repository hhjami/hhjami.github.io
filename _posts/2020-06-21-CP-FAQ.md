---
layout: post
title: FAQ of Competitive Programming (কম্পিটিটিভ প্রোগ্রামিং এর সচারাচর জিজ্ঞাস্য)
published: true
---
অনলাইনে বিভিন্ন ফোরামে প্রায়শই বেশ কিছু প্রশ্ন ঘুরে ফিরে অনেকেই জিজ্ঞেস করেন। কম্পিটিটিভ প্রোগ্রামিং এর ব্যাপারে এসব কিছু প্রশ্ন (এবং কিছু সম্পূরক প্রশ্ন) এর উত্তর দেওয়ার জন্য এই ব্লগ। এই ব্লগের পুরো অংশেই ধারণা করে নেওয়া হচ্ছে যে প্রশ্নকর্তা প্রোগ্রামিং শিখতে চান কম্পিটিটিভ প্রোগ্রামিং বা কন্টেস্ট করার জন্য। অন্যান্য ক্ষেত্রে এই পরামর্শগুলো যথাযথ নাও হতে পারে।

**প্রশ্ন ১ঃ** ***আমি প্রোগ্রামিং খুব একটা পারি না, কিভাবে শুরু করা উচিৎ? কোন ল্যাঙ্গুয়েজ শেখা শুরু করা উচিৎ?***

**উত্তরঃ** প্রোগ্রামিং এর বিভিন্ন ল্যাঙ্গুয়েজগুলো মধ্যে আসলে অনেক সাদৃশ্য আছে। যার কারণে একটি ল্যাঙ্গুয়েজ শিখলে অন্যটি শিখতে খুব বেশি সময় দরকার হয় না। তবে অবশ্যই কিছু স্পেশাল ল্যাঙ্গুয়েজ আছে, যেগুলো আমাদের মূলধারার প্রোগ্রামিং ল্যাঙ্গুয়েজগুলো থেকে অনেকখানিই আলাদা। যদি আপনার খুব বেশি কঠিন না মনে হয়ে থাকে, তাহলে আপনার সি/সি++ শেখা উচিৎ। কম্পিটিটিভ প্রোগ্রামিং এর জন্য এটি সবচেয়ে বহুল ব্যবহৃত এবং বেশিরভাগ বিচারক এই ল্যাঙ্গুয়েজেই কোড করে থাকেন। যদিও অন্যান্য ল্যাঙ্গুয়েজ যেমন, জাভা বা পাইথনও বিভিন্ন প্রোগ্রামিং কন্টেস্টে ব্যবহার করা হয়ে থাকে, কিন্তু সি/সি++ সার্বজনীন ভাবে প্রায় সব মূল ধারার প্রোগ্রামিং কন্টেস্টে ব্যবহৃত হয়। কাজেই আপনি যদি এর মধ্যেই অন্য কোন ল্যাঙ্গুয়েজ শেখার জন্য সময় না দিয়ে থাকেন, তাহলে সি/সি++ শেখাটাই হবে বুদ্ধিমানের কাজ। 

**প্রশ্ন ২ঃ** ***আমি সি/জাভা/পাইথন পারি। আমার কি সি++ শেখা উচিৎ?***

**উত্তরঃ** সি/জাভা/পাইথন ইত্যাদি ল্যাঙ্গুয়েজ দিয়ে কম্পিটিটিভ প্রোগ্রামিং করা খুবই সম্ভব। তবে কন্টেস্টে এর ক্ষেত্রে সি++ সবচেয়ে জনপ্রিয় ভাষা হওয়ার পিছনে কিছু কারণ রয়েছে। সি++ আসলে একমাত্র ল্যাঙ্গুয়েজ যেটি একই সাথে অনেক দ্রুত (প্রায় সি এর মত) এবং যার STL এর মত সমৃদ্ধ লাইব্রেরী আছে (জাভা/পাইথনের মত)। আসলে দুই ক্ষেত্রেই এটি একটি মধ্যম অবস্থা যার কারণে কন্টেস্ট্যান্টরা দ্রুত উন্নতি করতে পারে। সি বা জাভার সাথে সি++ এর সিনট্যাক্সের প্রচুর মিল থাকায়, শিখতে অতটা সময় লাগে না। পাইথনের সাথে যদিও মিল কম, কিন্তু পাইথনের ধীরগতি আসলে অনেক সময়ই কন্টেস্টের জন্য বেশ অসুবিধাজনক। 
তবে আমি সি++ শিখতে জোর দিয়ে চাই মূলত একটি কারণে। অনলাইনে কম্পিটিটিভ প্রোগ্রামিং এর যত রিসোর্স পাওয়া যায় তার ৯৫ ভাগের বেশি আসলে সি++ এর কথা মাথায় রেখে লেখা। কাজেই সি++ কোডাররা এইসব ক্ষেত্রে একটু অতিরিক্ত সুবিধাভোগী হন বলে আমার ধারনা। 

**প্রশ্ন ৩ঃ** ***সি++ এ আমার কি কি শেখা উচিৎ?***

**উত্তরঃ** প্রোগ্রামিং এর অনেক উচ্চতর ধারণা আসলে কম্পিটিটিভ প্রোগ্রামিং এ ব্যবহার করে খুব একটা সুবিধা পাওয়া যায় না। যেমনঃ অবজেক্ট ওরিয়েন্টেড প্রোগ্রামিং, ফাংশনাল প্রোগ্রামিং ইত্যাদি। যেহেতু কন্টেস্টের বেশিরভাগ প্রোগ্রাম আসলে তুলনামূলক ছোট হয় কাজেই সেগুলোতে এইসব কৌশল ব্যবহার করার উপযোগিতা কম। 

